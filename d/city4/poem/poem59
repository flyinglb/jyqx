岑参：白雪歌送武判官归京

北风卷地白草折  胡天八月即飞雪  
忽如一夜春风来  千树万树梨花开  
散入珠帘湿罗幕  狐裘不暖锦衾薄  
将军角弓不得控  都护铁衣冷犹著  
瀚海阑干百丈冰  愁云黪淡万里凝  
中军置酒饮归客  胡琴琵琶与羌笛  
纷纷暮雪下辕门  风掣红旗冻不翻  
轮台东门送君去  去时雪满天山路  
山回路转不见君  雪上空留马行处  
