李白：行路难三首之三

有耳莫洗颍川水  有口莫食首阳蕨  
含光混世贵无名  何用孤高比云月  
吾观自古贤达人  功成不退皆殒身  
子胥既弃吴江上  屈原终投湘水滨  
陆机雄才岂自保  李斯税驾苦不早  
华亭鹤唳讵可闻  上蔡苍鹰何足道  
君不见
吴中张翰称达生  秋风忽忆江东行  
且乐生前一杯酒  何须身后千载名  
