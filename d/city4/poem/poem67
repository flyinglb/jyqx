韩愈：八月十五夜赠张功曹

纤云四卷天无河  清风吹空月舒波  
沙平水息声影绝  一杯相属君当歌  
君歌声酸辞且苦  不能听终泪如雨  
洞庭连天九嶷高  蛟龙出没猩鼯号  
十生九死到官所  幽居默默如藏逃  
下床畏蛇食畏药  海气湿蛰熏腥臊  
昨者州前槌大鼓  嗣皇继圣登夔皋  
赦书一日行万里  罪从大辟皆除死  
迁者追回流者还  涤瑕荡垢清朝班  
州家申名使家抑  坎轲只得移荆蛮  
判司卑官不堪说  未免捶楚尘埃间  
同时辈流多上道  天路幽险难追攀  
君歌且休听我歌  我歌今与君殊科  
一年明月今宵多  人生由命非由他  
有酒不饮奈明何  
