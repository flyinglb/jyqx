韩愈：山石

山石荦确行径微  黄昏到寺蝙蝠飞  
升堂坐阶新雨足  芭蕉叶大栀子肥  
僧言古壁佛画好  以火来照所见稀  
铺床拂席置羹饭  疏粝亦足饱我饥  
夜深静卧百虫绝  清月出岭光入扉  
天明独去无道路  出入高下穷烟霏  
山红涧碧纷烂漫  时见松枥皆十围  
当流赤足蹋涧石  水声激激风吹衣  
人生如此自可乐  岂必局束为人［革几］  
嗟哉吾党二三子  安得至老不更归  
