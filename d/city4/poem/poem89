杜甫：哀王孙

长安城头头白乌  夜飞延秋门上呼  
又向人家啄大屋  屋底达官走避胡  
金鞭断折九马死  骨肉不待同驰驱  
腰下宝［“决”换王旁］青珊瑚  可怜王孙泣路隅  
问之不肯道姓名  但道困苦乞为奴  
已经百日窜荆棘  身上无有完肌肤  
高帝子孙尽隆准  龙种自与常人殊  
豺狼在邑龙在野  王孙善保千金躯  
不敢长语临交衢  且为王孙立斯须  
昨夜东风吹血腥  东来橐驼满旧都  
朔方健儿好身手  昔何勇锐今何愚  
窃闻天子已传位  圣德北服南单于  
花门□（“嫠”下女换刀）面请雪耻  慎勿出口他人狙  
哀哉王孙慎勿疏  五陵佳气无时无  
